{
    "href": "https://www.unian.ua/society/yak-kmdsh-gotuye-uchniv-do-ispitiv-z-inozemnih-mov-unikalni-pidhodi-ta-efektivne-navchannya-12971733.html",
    "timestamp": "2025-04-09T16:21:00+03:00",
    "title": "Як КМDШ готує учнів до іспитів з іноземних мов: унікальні підходи та ефективне навчання",
    "paragraphs": [
        "У сучасному глобальному світі знання іноземних мов є життєво необхідним, і важливу роль у тому, наскільки ефективно пройде навчання, є правильний вибір школи.",
        "У Києві одні з найкращих умов для вивчення іноземних мов та підготовки до іспитів IELTS пропонує мережа приватних шкіл КМDШ. Про її головні переваги розповіла Юлія Шатравенко-Соколович, заступниця директора з іноземних мов школи КМDШ Осокорки, PhD.",
        "За словами Шатравенко-Соколович, у КМDШ, окрім англійської, вивчають також другу іноземну мову за вибором – іспанську, німецьку чи французьку. Навчання здійснюється у групах рівневого поділу, тож, за однакової кількості занять, учні мають можливість опановувати предмет у притаманному для них темпі разом із однолітками, з якими відсутній суттєвий розрив у рівні знань.",
        "\"Таким чином ми реалізуємо принцип посильності, мінімізуємо освітні розриви і створюємо комфортну атмосферу для кожного. На початку навчального року під час Placement days ми формуємо групи, але це не означає, що їх склад є незмінним – учні знають, що залежно від докладених зусиль і прогресу в опануванні мови, вони можуть за роки перебування у школі кількаразово змінювати групу рівневого поділу\", – пояснює вона.",
        "Водночас КМДШ – це не суто школа іноземних мов, це школа з поглибленим вивченням іноземної мови, а, відповідно, тут вивчають усі інші предмети, однак із застосуванням іноземної мови, що стане в нагоді учням, які планують вступати до закордонних навчальних закладів чи працювати в міжнародних компаніях.",
        "\"Ми розглядаємо мову не лише як шкільний предмет, а як інструмент спілкування, пізнання світу. У всіх школах мережі вчителями-предметниками та викладачами іноземних мов проводяться білінгвальні уроки, на яких учні опановують тему двома мовами, а також уроки, які інтегрують дві іноземні мови. Пісні та міні-вистави іноземними мовами нерідко є частиною захисту хвиль у початковій школі, а у старшій школі учні мають змогу долучитися до іншомовних проєктів\", – пояснює Шатравенко-Соколович.",
        "Зокрема, у 2024-2025 навчальному році у КМDШ Осокорки відкрився білінгвальний клас, до якого долучилися учні, які п'ять років тому прийшли до школи як першачки.",
        "\"Нині вони вивчають англійською мовою Maths, Science, History, ICT, Robotics. Для вивчення математики і природознавства у цьому класі ми свідомо обрали міжнародні підручники, які свого часу було перекладено українською для Нової української школи, таким чином діти, хоч і навчаються англійською, не відстають від вітчизняної програми, яка є більш насиченою, ніж більшість закордонних аналогів\", – зауважила вона.",
        "Мережа організовує регулярні навчальні поїздки за кордон, а також активно розвиває дебатний рух.",
        "\"Тепер це не лише участь і перемоги в турнірах, а й невід'ємний елемент у викладанні гуманітарних дисциплін, адже дебати формують здатність аргументувати власну думку, слухати та чути інших, виступати перед широкою аудиторією\", – розповідає пані Юлія.",
        "Крім того, вже другий рік поспіль у КМDШ Осокорки учні четвертих класів готують повноцінні англомовні вистави.",
        "Шатравенко-Соколович зауважує, що одна з фундаментальних цінностей КМDШ – повага до учнів.",
        "\"Ми не женемося за рейтингами НМТ, відбираючи найсильніших учнів, а шукаємо індивідуальний підхід до кожної дитини, яку батьки довірили нам. Рівневий поділ на групи вивчення іноземних мов дозволяє нам посилювати наших найвмотивованіших, найамбітніших, академічно орієнтованих учнів, тож щороку ми маємо привід пишатися їхніми здобутками й перемогами в національних та міжнародних конкурсах. Водночас, 6 уроків англійської мови та 4 уроки другої іноземної мови на тиждень є запорукою того, що навіть ті, хто наразі не вважає їх пріоритетними для вивчення, перебувають у середовищі, яке сприяє набуттю іншомовних компетентностей. Часом до нас доєднуються нові учні – вмотивовані, з гарними оцінками з англійської, але за результатами тестування їхні знання не перевищують середній рівень по паралелі. Надихає те, що в нашій школі вони дуже швидко зростають\", – пояснює вона.",
        "При цьому у школі проводяться семестрові контролі з англійської мови з першого по випускний клас у форматі Кембриджських іспитів відповідного рівня – спочатку Young Learners (Starters, Movers, Flyers), згодом Key, Preliminary English Tests та FCE. Зрештою, коли розпочинається підготовка до IELTS Academic, який також є Кембриджським іспитом, необхідним для вступу у закордонні університети, залишається лише пояснити учням його специфіку, а не починати з нуля.",
        "Також під час навчання у КМDШ здійснюється трекінг рівня сформованості іншомовних компетентностей, що допомагає відслідковувати прогрес учнів за шкалою Cambridge English Scale.",
        "Пані Юлія розповідає, що готувати учнів до IELTS у школі починають у 10 класі, коли додатково до 6 годин англійської виділяється дві щотижневих години на підготовку до цього міжнародного іспиту. У першому семестрі 11 класу час на заняття з IELTS подвоюється, щоби майбутні абітурієнти могли більш інтенсивно готуватися до екзамену, який вони, як правило, складають взимку. Під час війни, коли неповнолітні можуть це зробити лише за кордоном, школа організовує поїздки до Варшави, де її учні у різних екзаменаційних центрах складають IELTS Academic та аналогічний іспит для британської візи UKVI.",
        "Цю модель підготовки до IELTS заступник директора КМDШ Осокорки вважає оптимальною, за умови наявності в учня рівня володіння мовою, необхідного для вступу в обраний університет (як правило, не нижче В2), адже потрібен час на те, щоби зрозуміти специфіку кожного з завдань, обрати найоптимальніші алгоритми їх виконання, виявити свої сильні сторони, а потім багато практикуватись. Якщо ж станом на кінець 9 класу учень не має бажаного рівня, то на додачу до підготовки до іспиту не обійтися без посиленої мовної підготовки.",
        "Вона також зауважила, що здебільшого учні КМDШ успішно складають іспити IELTS.",
        "\"Хоча результати екзаменів надходять учням у особисті кабінети, вони радо діляться з нами своїми здобутками. Найкращі результати по нашій школі – це 8,5-7,5, що відповідають рівням С2-С1. Зазначу, що цьогоріч 13 із 14 випускників КМDШ Осокорки вирішили складати IELTS, і абсолютно всі це зробили. Тут варто нагадати, що ми не відбираємо до старшої школи дітей на основі їх навчальних досягнень. Тим ціннішим для нас є цей результат\", – додала Шатравенко-Соколович.",
        "Окрім IELTS, учнів КМDШ також готують до низки інших мовних іспитів, зокрема, Cambridge та Pearson.",
        "\"До початку широкомасштабної агресії у наших школах працювали носії англійської, німецької, французької та іспанської мов, які вимушені були з родинами виїхати з країни. Наразі уроки, які раніше проводили носії, не скасовано, загальна кількість годин на вивчення англійської не зменшилася, а заняття проводять наші вчителі\", – констатувала пані Юлія.",
        "Натомість у школі активно використовують автентичний іншомовний контент, заохочуючи дітей створювати для себе відповідне середовище поза школою (переглядати відео, слухати музику, читати книги  англійською).",
        "\"І ми помічаємо, що таким чином учні не лише суттєво поповнюють свій словниковий запас, а й покращують фонематичний слух і вимову, відтворюючи інтонацію за зразком почутого. Зазначу, що для підлітків надзвичайно важливим є те, що англомовний контент вони обирають самостійно, відповідно до сфери інтересів, тож більш зацікавлені у ньому, ніж, скажімо були б на уроці на тему, запропоновану носієм\", – пояснила вона.",
        "\"Однозначної чи єдино правильної відповіді тут не існує. Навіть в одній багатодітній родині діти бувають дуже різними за своїми здібностями та психо-фізіологічними особливостями. Хтось найбільш ефективно працює у групі, а комусь потрібні тиша й усамітнення, щоби сфокусуватися на навчанні. Хтось доєднується до школи, вже маючи високий рівень знань, а комусь потрібно надолужувати, щоби зрештою працювати на одному рівні з класом чи групою. Когось не переконують власні успіхи у школі або він хоче значно більше, ніж передбачає програма\", – пояснила Шатравенко-Соколович.",
        "При цьому вона радить проговорювати необхідність залучення до навчання з іноземної мови додаткового репетитора із викладачем у школі, який точно знає рівень конкретного учня.",
        "\"Однак можу вас запевнити, що КМDШ створює максимально сприятливі умови для того, щоб дитина опановувала іноземні мови у стінах школи і репетитор не був потрібен. Натомість ми часто просимо батьків відмовитися від додаткових занять, які перевантажують їхню дитину і створюють у неї відчуття, що на уроках можна не докладати зусиль, і в результаті ці діти отримують гірші оцінки за контрольні та самостійні роботи ніж ті, хто сумлінно й активно працював на заняттях\", – додала пані Юлія.",
        "Загалом, за її словами, у мережі КМDШ працює 41 вчитель іноземних мов, кожний і кожна із них постійно підвищують свою кваліфікацію, а багато хто має міжнародну сертифікацію CELT для різних освітніх рівнів та вікових категорій.",
        "При цьому усі вчителі КМDШ завжди готові допомогти тим, хто звертається до них за додатковими поясненнями матеріалу, який учні не повною мірою зрозуміли на уроці чи пропустили через відсутність у школі.",
        "\"Володіння мовою – це конкурентна перевага на ринку праці не лише у міжнародних компаніях чи підприємствах, що працюють у експортно-імпортній сфері, а й у сфері обслуговування, де студенти можуть підпрацьовувати під час навчання. Це спілкування з однолітками та однодумцями, які мешкають будь-де у світі, перегляд фільмів в оригіналі, доступ до найсвіжіших новин і найактуальніших наукових досліджень, це зрештою відчуття свободи і впевненості у своїх силах, у тому, що ти здатен донести до співрозмовника власну думку його мовою\", – пояснила Шатравенко-Соколович.",
        "За її словами, випускники школи успішно вступають як в найкращі ВНЗ України, так і до університетів в Австралії, Австрії, Великій Британії, на Кіпрі, в Нідерландах, Німеччині, Польщі, США, Чехії, Швейцарії тощо. При цьому вони обирають найрізноманітніші спеціальності – соціологія, журналістика, міжнародні відносини, менеджмент, кібербезпека, інженерія, медицина, юриспруденція, психологія та багато інших.",
        "\"Так, ми дійсно пишаємося нашими випускниками, вони дуже різні та дуже талановиті, віримо, що допомогли їм знайти свій шлях до мрії і реалізовуватися успішно в будь-якій справі, яку вони обирають\", – констатувала заступниця директора з іноземних мов школи КМDШ Осокорки."
    ],
    "sources": [
        "https://www.unian.ua/editor/ivan-boyko"
    ]
}