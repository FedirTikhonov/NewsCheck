{
    "href": "https://www.radiosvoboda.org/a/news-vlk-obmezheno-prydatni/33378609.html",
    "timestamp": "2025-04-09T17:44:33+03:00",
    "title": "\nДо 5 червня військовозобов’язані з обмеженою придатністю мають повторно пройти ВЛК – Міноборони\n",
    "paragraphs": [
        "Міністерство оборони України нагадує, що громадяни, які до 4 травня 2024 року були визнані обмежено придатними до військової служби, зобов’язані повторно пройти військово-лікарську комісію (ВЛК).",
        "Згідно з чинним законодавством, крайній термін для цього – 5 червня включно.",
        "Процедура передбачає отримання направлення на ВЛК – через застосунок «Резерв+» або особисто у територіальному центрі комплектування та соціальної підтримки. Далі необхідно з’явитися до медичного закладу, пройти комісію та отримати нове рішення щодо придатності до служби.",
        "Міноборони закликає не зволікати, адже проходження ВЛК у зазначений термін є обов’язковою вимогою закону.",
        "Раніше 12 лютого Верховна Рада ухвалила законопроєкт, за яким військовозобов’язані чоловіки від 25 до 60 років, раніше визнані обмежено придатними до служби, мають пройти медичний огляд до 5 червня 2025 року. Раніше це мали зробити до 4 лютого.",
        "Заступниця голови Офісу президента Ірина Верещук 12 лютого заявила, що термін для повторного проходження ВЛК навряд чи знову продовжать після 5 червня, тому закликала не зволікати з медоглядом."
    ],
    "sources": [
        "https://www.radiosvoboda.org/a/news-rada-kincevyi-termin-povtornyi-medohliad/33312010.html",
        "https://www.radiosvoboda.org/a/news-op-termin-povtornyi-medohliad/33312050.html"
    ]
}